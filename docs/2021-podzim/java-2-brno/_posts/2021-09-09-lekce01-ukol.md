Úkol 01 - Experimentování se statickým webem a Tomcatem
-------------------------------------------------------

Cílem domácího úkolu je vytvořit jednoduché statické stránky a nasadit je na Tomcat.

### Krátký popis

#### Váš osobní webík

Úkolem bude připravit si svůj osobní web (například na úrovni jednodenního workshopu Tvořím web HTML/CSS
[https://www.czechitas.cz/cs/co-delame/tvorim-web](https://www.czechitas.cz/cs/co-delame/tvorim-web)). Webové stránky
(index.html, styly.css, ...) nejprve zkuste napsat v nově založeném projektu v IntelliJ IDEA od začátku.
Jako druhý krok bude použít existující webové stránky a převést je do javové webové aplikace.
Tu pak můžete nasadit na Tomcat, který máte lokálně na počítači a nebo (nepovinně) na Tomcat v cloudu (`stXX.czechitas.tkadlecek.net`).

Cloudový Tomcat jsme na první lekci probrat nestihli, nicméně jeho koncept je velmi jednoduchý. Někde v internetu běží počítač, na kterém jsou spuštěné a do internetu vystavené dvě aplikace:

1. Webový správce souborů - http://files.czechitas.tkadlecek.net
2. Cloudový Tomcat - http://stXX.czechitas.tkadlecek.net (XX je třeba zaměnit, viz níže)

V tabulce Licence a účty.xlsx na Google Disku najdete své přihlašovací údaje do cloudového webového správce souborů (sloupec uživatel a heslo), který vám po přihlášení zobrazí obsah vám přiřazené vzdálené Tomcatové webapps složky (každá účastnice má vlastní). Pokud do této vzdálené složky nahrajete .war archiv nějaké webové aplikace (například VideoBoss.war z materiálů první lekce), Cloudový Tomcat si tohoto archivu všimne, rozbalí jej a po chvíli danou webovou aplikaci vystaví v internetu na adrese, která přísluší danému uživateli, který .war archiv přes webový správce souborů takto nahrál. Tuto adresu opět najdete u svého jména v tabulce Licence a účty.xlsx na Google Disku (sloupec Tomcat).

Pokud bych se tedy na stránce http://files.czechitas.tkadlecek.net přihlásíl pod uživatelem st20 a nahrál do sdílené složky tohoto uživatele archiv VideoBoss.war z materiálů první lekce, byla by tato webová aplikace po chvíli dostupná na adrese http://st20.czechitas.tkadlecek.net/VideoBoss. Všimněte si dodržování velkých a malých písmen v názvu aplikace VideoBoss na konci odkazu - je opravdu důležité, aby se název webové aplikace (VideoBoss) v adrese Tomcatu (včetně velkých a malých písmen) shodoval s názvem war archivu, který byl uploadovaný přes webového správce souborů.

Takto vystavenou aplikaci si pak může zobrazit kdokoliv s přístupem na internet. Více informací o Cloudovém Tomcatu si povíme na příští lekci.

### Detailní popis

#### Část 1 - Váš osobní webík

Abyste měli s čím experimentovat, budete potřebovat nějaký svůj web. Může to klidně být i již existující web nebo
statické webové stránky odkudkoliv. Pokud se necítíte na tvorbu vlastního webu, můžete si klidně půjčit nějaký
existující web. Například [http://krystufek.rolecek.cz/](http://krystufek.rolecek.cz/).

Pro psaní webu existuje na internetu spousta návodů.
Můžete zkusit třeba online kurz od Luďka Rolečka
[https://www.czechitas.cz/cs/blog/zaciname-s-it/online-kurz-uvod-do-html-css-1-lekce](https://www.czechitas.cz/cs/blog/zaciname-s-it/online-kurz-uvod-do-html-css-1-lekce).

Dále můžete zkusit kurz Codecademy o základech HTML+CSS "Make a Website"
[https://www.codecademy.com/learn/make-a-website](https://www.codecademy.com/learn/make-a-website).
Je třeba vytvořit si na Codecademy účet (což doporučuju, mají spoustu bezva kurzů na úplné základy).
Poslední ze čtyř lekcí - Bootstrap - můžete úplně s klidným svědomím vynechat.

Web můžete tvořit v libovolném textovém editoru. Za úkol je ale vyzkoušet IntelliJ IDEA. V IntelliJ IDEA založte nový
projekt -> Static web -> Složka JAVA-TRAINING/Projects/Java2/Lekce01-Ukol/10-JednoduchyWeb.
V projektu založte soubor `index.html` a další nutné soubory pro váš web.

Projekt může vypadat takto:

![Screenshot](img/ukol01-static-web-project.png)

Stránky můžete během editování zobrazit přímo v prohlížeči zadáním adresy:

Na windows: **file:///C:/Java-Training/Projects/Java2/Lekce01-Ukol/10-JednoduchyWeb/index.html**

Na Macu: **file:///Users/VASE_UZIVATELSKE_JMENO/Java-Training/Projects/Java2/Lekce01-Ukol/10-JednoduchyWeb/index.html**

Soubor `index.html` je také možné do prohlížeče z editoru přetáhnout a on se tím zobrazí.

Smyslem této části je použít IntelliJ IDEA jako prostý textový editor, bez jakékoliv vazby na Javu.
IntelliJ IDEA Ultimate Edition je výborný editor i jen na prosté HTML+CSS+JavaScript.

Můžete vyzkoušet i funkci Live Edit - propojení IntelliJ IDEA a Chrome s okamžitým
zobrazováním změn ve webové stránce podle návodu <https://www.youtube.com/watch?v=f__tQKkWodw>
nebo <https://www.jetbrains.com/help/idea/live-editing.html>

![Demo Live Edit](img/ukol01-live_edit.gif)




#### Část 2 - Osobní webík v javovém projektu v IntelliJ IDEA

Druhá část je převod osobního webíku do předpřipraveného javového projektu v IntelliJ IDEA.
Javový projekt vytvoříte zkopírováním původního projektu z Lekce01 `40-JavaSimpleWeb`.
Celou složku zkopírujte do `JAVA-TRAINING/Projects/Java2/Lekce01-Ukol`.

1. Složku přejmenujte na `JednoduchyWebNadJavou`
2. Otevřete projekt v IntelliJ IDEA a změňte následující údaje v projektových konfiguračních souborech:
3. PROJEKT/pom.xml -> `<artifactId>ukol01</artifactId>`
4. PROJEKT/pom.xml -> `<name>ukol01</name>`
5. PROJEKT/pom.xml -> `<finalName>ukol01</finalName>`
6. PROJEKT/src/main/resources/application.properties -> `server.servlet.context-path=/ukol01`
7. PROJEKT/src/main/resources/application.properties -> `server.port=0`
8. Schvalte bublinu **Maven projects need to be imported** volbou **Import changes**.

Web z minulé části překopírujte do tohoto projektu do složky
`PROJEKT/src/main/resources/static`. Projekt by měl být spustitelný zelenou šipkou vpravo nahoře.
Po spuštění se ve spodním rámu (v textové konzoli) IntelliJ IDEA vypíše mimo jiné
adresa do prohlížeče. Něco jako `http://localhost:51552/ukol01`.
Projekt ještě polaďte a vyzkoušejte, že všechno funguje jak má, odkazy směřují na platné stránky
a obrázky a kaskádové styly jsou správně zobrazeny.
Vyzkoušejte také, že se jakékoliv změny ve zdrojových souborech se po stisku Ctrl+F9 v IntelliJ IDEA (Build Project)
projevují ve webovém prohlížeči po obnovení stránky stiskem F5 nebo Ctrl+F5.

Ukázka možného řešení webu (všimněte si souborů ve složce PROJEKT/src/main/resources/static)

![Screenshot](img/ukol01-static-web-project-reseni.png)

Tento projekt budete odevzdávat do Odevzdávárny jako domácí úkol.



#### Část 3 - Nasazení na Tomcat na lokálním počítači

Po odladění svého webu v javové webové aplikaci (uvnitř IntelliJ IDEA)
jej nasaďte do plnotučného webového serveru Tomcat (C:/Java-Training/Tomcat), stejně, jak jsme to dělali v hodině.

Postupujte tak, že nejprve zastavíte případný běžící projekt v IntelliJ IDEA (červený čtvereček vpravo nahoře v 
IntelliJ IDEA v oblasti, kde byl zelený trojúhelníček, kterým se aplikace spouštěla),
vytvoříte distribuční archív v pravém menu **Maven projects**
-> Lifecycle -> `clean` a potom **Maven projects** -> Lifecycle -> `package`.
Vznikne tak soubor PROJEKT/target/ukol01.war.
Ten překopírujte do složky TOMCAT/webapps.
Tomcat nastartujete spuštěním TOMCAT/bin/startup.bat.



#### Část 4 (Nepovinná) - Nasazení na Tomcat v cloudu

Po odladění svého webu v plnotučném webovém serveru Tomcat na svém lokálním počítači
nasaďte aplikaci i na veřejný Tomcat v cloudu (`stXX.czechitas.tkadlecek.net`).

Postupujte tak, že soubor `PROJEKT/target/ukol01.war` uploadujete na cloudový server
pomocí administrační konzole na <https://files.czechitas.tkadlecek.net/>. Přihlaste se
svým přiřazeným loginem a heslem. Pokud je váš login `st20`
a distribuční archív webové aplikace se jmenuje `ukol01.war`,
pak se po uploadu přes administrační konzoli vaše webová aplikace zpřístupní na adrese
<https://st20.czechitas.tkadlecek.net/ukol01/>.



#### Pár tipů:

* **Pozor! Mezi zdrojovým projektem (složkou) a výsledným webovým archívem .war je velký rozdíl. Do Tomcatu se nasazuje
  výsledný archív .war, do odevzdávárny na Google Drivu se nahrává zazipovaná složka celého projektu.**
* **Do Tomcatu se NIKDY nekopíruje rozbalená složka webu, pouze archív .war. Tomcat si tento archív sám rozbalí.**
* **Pokud se chcete zbavit nasazené webové aplikace z Tomcatu, smažte pouze archív .war ve složce
  TOMCAT/webapps. Nemažte rozbalenou složku webu. Tomcat sám pozná, že jste odebrali zdrojový archív .war a rozbalenou
  složku smaže sám. To slouží zároveň jako potvrzení, že byla webová aplikace úspěšně sesazena.**
* **Pouze pokud by Tomcat zrovna neběžel, můžete smazat nejen archív .war, ale i rozbalenou složku z TOMCAT/webapps.**
* **Pro psaní doporučuji používat javový projekt se zabudovaným malým webovým serverem, který spustíte klasicky pomocí zelené
  šipky. Okno zabudovaného webového serveru vám vypíše adresu pro prohlížeč. V tomto případě stačí pouze editovat zdrojové
  soubory webu a obnovovat stránku v prohlížeči.**



### Odevzdání domácího úkolu

Nejprve appku/appky zbavte přeložených spustitelných souborů.
Zařídíte to tak, že v IntelliJ IDEA vpravo zvolíte
Maven Projects -> Lifecycle -> Clean.
Úspěch se projeví tak, že v projektové složce zmizí
podsložka `target`.
Následně složku s projektem
zabalte pomocí 7-Zipu pod jménem `Ukol-CISLO-Vase_Jmeno.7z`.
(Případně lze použít prostý zip, například na Macu).
Takto vytvořený archív nahrajte na Google Drive do Odevzdávárny.

Vytvořte snímek obrazovky spuštěného programu (webové stránky) a vložte jej
do galerie `Ukol CISLO` ve skupině našeho kurzu na Facebooku.

Pokud byste chtěli odevzdat revizi úkolu (např. po opravě),
zabalte ji a nahrajte ji na stejný Google Drive znovu,
jen tentokrát se jménem `Ukol-CISLO-Vase_Jmeno-verze2.7z`.

Termín odevzdání je v neděli před další lekcí, nejpozději 23:59.
Pokud úkol nebo revizi odevzdáte později,
prosím pošlete svému opravujícímu kouči/lektorovi email nebo zprávu přes FB.
